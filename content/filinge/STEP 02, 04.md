---
date: 2020-03-29
title: Nella storia e nella mitologia e etimologia
permalink: /filinge/etimologia-storia-mitologia/
step: [2,4]
---
[Consegna STEP #02](https://filinge.blogspot.com/2020/03/step-02.html):

> Tracciare una "storia" del termine che si sta analizzando cercando di studiarne le origini: per fare ciò potrà essere utile rintracciare le sue origini nella lingua latina.
> Per esempio "progetto" nasce dal latino pro-iectare (e ancora pro-icere) che vuol dire gettare in avanti…. Con un po' di fantasia si può scrivere una storia. Si ricorda che i termini assegnati hanno il loro punto di partenza dal linguaggio e dai concetti dell’ingegneria (in senso lato) e che compito di questo corso è di "lanciare un ponte" verso la filosofia, nella sua funzione ermeneutica.
>
> Come ha affermato Jonathan Gottschall nel suo libro The Storytelling Animal (L’istinto di narrare, Torino : Bollati Boringhieri, 2018) ci distinguiamo dalla altre specie animali proprio per la nostra (fantastica) capacità narrativa, e non solo per la tecnica. Tutto ciò ci ha permesso (sinora) di non estinguarci.

[Consegna STEP #04](https://filinge.blogspot.com/2020/03/step-04.html):

> Cercare una presenza termine assegnato, tema del blog personale, all’interno della **Mitologia**. Pur consapevole che alcuni termini (tipici della tecnologia, perché ricordiamolo qui si tratta di filosofia dell’ingegneria) siano di difficile collocazione all’interno della "mitologia classica" (greca, latina, o anche orientale, ecc.) si sottolinea il fatto che il mito si ripropone anche in forme più attuali. Sono figure mitiche Superman, Spiderman ecc. Buona ricerca. 

---

Nel mondo omerico, gli eroi erano detti ἄριστοι (_àristoi_), infatti con la loro ἀρετή/valore combattevano alla ricerca della gloria, κλέος (_kléos_), che li avrebbe resi immortali, anche al prezzo di una vita breve. Se la loro ἀρετή fosse giunto ad essere ὕβρις (_ybris_), cioè tracotanza, e avesse suscitato la φθόνος των θεών (_ftonos ton theon_), cioè l’invidia degli dei, avrebbe portato gli eroi alla tragica definitiva conclusione della loro esperienza di vita, vittime della vendetta divina.

Gli eroi, i pochi valorosi, sono coloro che combattono a fianco e contro i molti vili. La figura dell’**eroe** è dunque strettamente connessa al valore, a partire dal mondo omerico, i cui personaggi eroici sono di ispirazione per l’intera tragedia greca. Un esempio magistrale ne è di Agamennone.

Da dove vengono allora i due termini italiani _vile_ e _valoroso_?

- _Vile_ deriva dall’aggettivo latino della II classe _vilis_-_vile_ che significa senza valore, che si vende ovunque, che dappertutto si compra…
- _Valoroso_ deriva invece dalla stessa radice latina _val-_, cui appartiene anche il verbo _valeo_: sono in forze, ho vigore, ho forza e efficacia…;

La radice è la stessa della parola _valetudo_: salute, buona salute o _vox media_: stato di salute.

Il saluto, nel momento del distacco alla fine di un incontro, alla fine di una lettera, alla fine di una vita, per i romani era: <q>vale!</q> scritto spesso sulle epigrafi mortuarie.

In latino, il termine greco _àrete_ corrisponde a _virtus_: virtù, forza morale, valore militare, capacità, eccellenza, merito, coraggio, energia. Il valore in guerra, _virtus_ (che deriva da _vir_: eroe, uomo, marito) nella cultura e nel pensiero cristiano assunse prevalentemente il significato di qualità morale, bontà, altruismo, perseveranza, rispetto, obbedienza, disciplina… quindi, almeno apparentemente (con aperta deplorazione di Nietzsche) venne a significare **quasi l’opposto** di quel valore guerresco, sprezzo del pericolo e ardimento contro il nemico in guerra, che sono qualità, dopo tante guerre, soprattutto le ultime due mondiali, sempre meno considerate esemplari e sempre meno influenti sul pensiero e sulla cultura, lontani millenni, dalla realtà epica cui ho alluso all’inizio.

Tuttavia, va notato che in Dante ritroviamo i termini corrispondenti a _valore_: virtù/virtute/vertù nella molteplicità dei significati più disparati, da quello teologico (virtù cardinali e teologali) a quello di superiorità degli uomini sopra tutti gli altri esseri, come leggiamo nel XXVI canto dell’Inferno. Ma Dante, riferisce a virtù anche il senso di volontà, vista, potere spirituale, come leggiamo nei canti del paradiso, o facoltà del conoscere il vero stato delle cose che dà all’intelletto materia per ragionare e giudicare, come si legge al verso 49 del XXIX del Purgatorio; o addirittura facoltà dei demòni di scatenare la tempesta nell’aria, come nel V della medesima cantica. Dalla molteplicità e varietà di significati della parola valore/virtù in Dante deriva la molteplicità e varietà del termine nella lingua italiana moderna: la società riconosce che determinati principi e ideologie sono necessari alla propria sopravvivenza e questi essa chiama valori. Da qui anche la "crisi dei valori" e la critica del "culto dei valori consunti" (successo/potere) da parte dei giovani contestatori del decennio 1968-1978. Ma si parla anche di "valore" dell’arte e della cultura, al punto che noi italiani parliamo del nostro patrimonio artistico e culturale di cui siamo fieri e consapevoli che sia un valore non quantificabile. D'altra parte, la capacità di scambio che si istituisce fra le merci, espresso in denaro, per determinarne il prezzo, si dice "valore".

A questa teoria si contrappone quella Marxista, che considera elemento produttore del "valore" solo il lavoro. In matematica, come ben sappiamo, valore equivale a grandezza-proprietà, attribuita a un segno o a un simbolo, mentre nella logica si parla di valore facendolo corrispondere a verità (vero/falso). In musica, corrisponde alla durata di una nota o di un intervallo; in semantica corrisponde al significato; in borsa, i valori sono azioni, obbligazioni, titoli… e infine si chiamano valori in generale gli oggetti preziosi.

<br>

Ora, possiamo tornare al padre Dante, che contrapponeva valore/virtù a <q>li vizi umani</q>, di cui Ulisse ebbe l’<q>ardore</q> di diventare esperto. A noi l’arduo compito di distinguere, ora più che mai, <q>vizi</q> da <q>valori</q>.
