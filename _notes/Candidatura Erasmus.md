---
date: 2022-03-01T17:13:50+01:00
updated: 2022-03-01T18:08:58+01:00
location: Zattere
tags: uni wip
---
Non ho mai vissuto per più di tre settimane consecutive fuori dall’Italia, tuttavia, il mio corso di laurea mi spinge a domandarmi continuamente cosa significhi e come sarebbe vivere fuori dal contesto in cui sono nato. Desidero immergermi nella diversità di un luogo a me (più o meno) estraneo non solo per la ricchezza sociale e culturale che ciò mi regalerebbe, ma anche per poter vivere in prima persona le difficoltà che comporta essere “diverso”, essere “minoranza”.

Vorrei fare questo per fare la mia parte nel rendere il mondo un luogo migliore di come lo ho trovato.
Per quanto possa sembrare un’affermazione banale, ipersemplicistica e scontata, questa frase, pronunciata per la prima volta da Lord Baden Powell of Gilwell, fondatore del movimento scout, sottolinea quanto i più ovvi fini siano spesso i più ardui da raggiungere. Se facile è sbandierare e proclamare un miglioramento del pianeta che abitiamo, è una dura impresa, forse quasi impossibile, anche solo preservarlo ed evitare che diventi ogni giorno più freddo, abitato dall’odio e dall’egoismo.

Ritengo sia utopistico e illusorio sperare di poter portare avanti un cambiamento positivo nel mondo e nel tempo in cui viviamo senza impegnarsi affinché i metodi con cui questo viene portato avanti non creino scontro e incomunicabilità. 

